Η Σχολή ΟΕΔΣ ιδρύθηκε επίσημα το 2013 και είναι η μεγαλύτερη Σχολή του Πανεπιστημίου Πειραιώς, αφού περιλαμβάνει 4 από τα 10 ακαδημαϊκά Τμήματά του και συγκεκριμένα τα τμήματα:

α) Οικονομικής Επιστήμης

β) Οργάνωσης και Διοίκησης Επιχειρήσεων

γ) Διεθνών και Ευρωπαϊκών Σπουδών

δ) Τουριστικών Σπουδών.

Τα δύο πρώτα Τμήματα είναι τα αρχαιότερα του Ιδρύματός μας και αποτελούν τα διάδοχα τμήματα της Σχολής Βιομηχανικών Σπουδών που ιδρύθηκε το 1938. Το τρίτο Τμήμα, αν και νέο ως προς το έτος ίδρυσής του (2000), ενσωματώθηκε τάχιστα κι αρμονικά στις δομές του Πανεπιστημίου και της Σχολής. Το τέταρτο και νεότευκτο Τμήμα Τουριστικών Σπουδών (2017) έχει ως βασικό του σκοπό την κάλυψη των αναγκών του ευρύτατου πεδίου του Τουρισμού με στελέχη ανώτατης πανεπιστημιακής εκπαίδευσης τα οποία θα πληρούν όλες τις προϋποθέσεις για μια εξαίρετη σταδιοδρομία τόσο σε όλους τους κλάδους της Τουριστικής Βιομηχανίας όσο και σε όλους τους φορείς τουριστικών ενδιαφερόντων.

Στη μεγάλη ακαδημαϊκή οικογένεια της Σχολής ΟΕΔΣ ανήκουν μέλη ΔΕΠ με διεθνώς αναγνωρισμένη ακαδημαϊκή, ερευνητική κι επαγγελματική δραστηριότητα, μέλη ΕΔΙΠ, ΕΤΕΠ, ΕΕ με πολύχρονη εμπειρία, αλλά και πολλά υποσχόμενοι προπτυχιακοί, μεταπτυχιακοί φοιτητές, καθώς και υποψήφιοι διδάκτορες. Επιπλέον, στην ίδια οικογένεια ανήκουν περισσότεροι από 40.000 απόφοιτοι των προπτυχιακών Τμημάτων, των μεταπτυχιακών και διδακτορικών προγραμμάτων που προσφέρονται από τα Τμήματα της Σχολής, στελεχώνοντας κατά αυτόν τον τρόπο σε θέσεις ευθύνης, επιχειρήσεις και οργανισμούς του ιδιωτικού και δημοσίου τομέα ή διακρίνονται για την ερευνητική και ακαδημαϊκή τους δραστηριότητα, σε Ελλάδα και εξωτερικό. Τόσο τα προπτυχιακά, όσο και τα μεταπτυχιακά προγράμματα σπουδών της Σχολής είναι δομημένα αντίστοιχα με αυτά των καλύτερων πανεπιστημίων του κόσμου με εισαγωγή καινοτόμων μεθόδων και διαδικασιών μάθησης, ενδυνάμωση της διεπιστημονικότητας, εξωστρεφή προσανατολισμό με την ένταξή μας σε εθνικά και διεθνή δίκτυα συνεργασίας και κινητικότητας.

Σε όλα τα προγράμματα υπάρχουν μαθήματα κορμού παρέχοντας το βασικό υπόβαθρο και ευρεία εποπτεία του επιστημονικού αντικειμένου καθώς και μαθήματα επιλογής τα οποία δίνουν τη δυνατότητα στους φοιτητές να σχεδιάσουν ατομικά προγράμματα σπουδών προσαρμοσμένα στις προτιμήσεις και τους μελλοντικούς τους στόχους είτε για συνέχιση των σπουδών τους σε ανώτερο επίπεδο (περαιτέρω εξειδίκευση), είτε για άμεση ένταξή τους στην αγορά εργασίας.

Οι καθηγητές της Σχολής έχουν καθοριστική συμβολή στην εξασφάλιση της ποιότητας σπουδών. Το πλούσιο ερευνητικό και συγγραφικό τους έργο είναι διεθνώς αναγνωρισμένο και συνδυάζει τη θεωρητική κατάρτιση με την πρακτική γνώση καθώς πολλοί από αυτούς έχουν θητεύσει - συνεργαστεί με μεγάλους οργανισμούς του δημόσιου και ιδιωτικού τομέα. Η σημασία την οποία αποδίδει η Σχολή στην έρευνα, θεωρητική κι εφαρμοσμένη, αναδεικνύεται από τις δημοσιεύσεις των μελών της σε έγκριτα διεθνή ακαδημαϊκά περιοδικά καθώς επίσης κι από το γεγονός ότι αποτελεί ένα από τα σημαντικότερα κριτήρια για την πρόσληψη και εξέλιξη των μελών της.

Επιγραμματικά, η αποστολή της Σχολής ΟΕΔΣ βασίζεται στους παρακάτω 4 πυλώνες:

Οργάνωση Οικονομικής Σκέψης
Ενδυνάμωση των επιχειρήσεων και της κοινωνίας
Δημιουργία ηγετών με διεθνή εμβέλεια
Στήριξη πανανθρώπινων αξιών
Με γνώμονα την αριστεία στη διδασκαλία και την έρευνα και με την ανάπτυξη διεθνών στρατηγικών συνεργασιών, η Σχολή ΟΕΔΣ επιδιώκει να συμβάλλει σημαντικά στην οργάνωση και διάχυση της γνώσης, άρρηκτα συνδεδεμένη με την ανέλιξη της οικονομικής σκέψης και τη δημιουργία ηγετών που θα χαρακτηρίζονται από τη στήριξη πανανθρώπινων αξιών και την ικανότητα να προάγουν τον άνθρωπο, τις επιχειρήσεις και την κοινωνία σε εθνικό και διεθνές επίπεδο.

Σας ενθαρρύνω, λοιπόν, να πλοηγηθείτε στις πλούσιες σελίδες του ιστοτόπου της Σχολής ΟΕΔΣ για να μας γνωρίσετε, να μάθετε ποιες είναι οι εκπαιδευτικές και ερευνητικές μας δραστηριότητες και να ενημερωθείτε για τις δυνατότητες που προσφέρουν τα προγράμματά μας.



Με εγκάρδιους χαιρετισμούς,



Καθηγητής Μιχαήλ Σφακιανάκης

Κοσμήτορας της Σχολής Οικονομικών, Επιχειρηματικών και Διεθνών Σπουδών

 

Στοιχεία Σχολής

Τμήματα:

Τμήμα Οικονομικής Επιστήμης 
Τμήμα Οργάνωσης και Διοίκησης Επιχειρήσεων 
Τμήμα Διεθνών και Ευρωπαϊκών Σπουδών 
Τμήμα Τουριστικών Σπουδών