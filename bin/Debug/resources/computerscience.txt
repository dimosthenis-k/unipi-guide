H Σχολή ΤΠΕ του Πανεπιστημίου Πειραιώς ως εκπαιδευτικός και ερευνητικός ιστός ανταποκρίνεται επιτυχώς στις διαρκώς εξελισσόμενες και αυξανόμενες εκπαιδευτικές και ερευνητικές προκλήσεις, έγκαιρα προσαρμοζόμενη και συντασσόμενη με αυτές.

Στοχεύοντας στην αριστεία, τα προγράμματα προπτυχιακών και μεταπτυχιακών σπουδών των Τμημάτων της Σχολής ΤΠΕ έχουν δομηθεί με τρόπο που τα καθιστά σύγχρονα και
 ευέλικτα ώστε να βελτιώνονται και να προσαρμόζονται διαρκώς στις συνεχείς εκπαιδευτικές και ερευνητικές εξελίξεις. Προσφέρουν στους φοιτητές γνωστικά εφόδια και δεξιότητες
 που συνθέτουν μια υψηλού επιπέδου επιστημονική κατάρτιση και εξειδίκευση.

Επιπρόσθετος άξονας δραστηριοτήτων αποτελεί η διεξαγωγή έρευνας αιχμής στα γνωστικά αντικείμενα που θεραπεύουν τα Τμήματα της Σχολής. Τα καινοτόμα 
αποτελέσματα βασικής, εφαρμοσμένης και τεχνολογικής επιστημονικής έρευνας, οι διεθνείς συνεργασίες, τα Ευρωπαϊκά συνεργατικά ερευνητικά έργα, και η εν γένει
 επιστημονική δραστηριότητα κατατάσσουν τη Σχολή μεταξύ των κορυφαίων στην Ευρώπη.

Με σεβασμό στον ακαδημαϊκό χαρακτήρα, η Σχολή ΤΠΕ εστιάζει στην ανάπτυξη στρατηγικών συνεργασιών και επιδιώκει να συμβάλλει στη διάχυση της γνώσης μέσω
 της ενίσχυσης της συνεργασίας με ιδρύματα, φορείς και επιχειρήσεις του εσωτερικού και του εξωτερικού που εστιάζουν στα γνωστικά αντικείμενα της Σχολής.

Όλα τα παραπάνω επιτυγχάνονται μέσω ενός συνεκτικού και παραγωγικού οικοσυστήματος διδασκόντων, ερευνητών, φοιτητών και διοικητικού προσωπικού.
 Η Σχολή στελεχώνεται από Διδακτικό Επιστημονικό Προσωπικό με διεθνώς αναγνωρισμένη ακαδημαϊκή και ερευνητική δραστηριότητα, Εργαστηριακό Διδακτικό Προσωπικό, 
Ειδικό Τεχνικό Εκπαιδευτικό Προσωπικό και Επιστημονικούς Συνεργάτες που ενισχύουν τη συμμετοχή της Σχολής στο διεθνές ακαδημαϊκό και ερευνητικό γίγνεσθαι, καθώς
 και Διοικητικό Προσωπικό που συμβάλλει και υποστηρίζει τις δράσεις των μελών της Σχολής.

Σας προτρέπουμε να πλοηγηθείτε στον ιστοχώρο της Σχολής ώστε να γνωρίσετε τα εκπαιδευτικά και ερευνητικά μας προγράμματα, και να ενημερωθείτε αναφορικά με τις
 επιστημονικές, διδακτικές, ερευνητικές και αναπτυξιακές δραστηριότητές μας.